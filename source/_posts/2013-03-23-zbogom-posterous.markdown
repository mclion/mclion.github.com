---
layout: post
title: "Zbogom Posterous, dobrodošel Github!"
date: 2013-03-23 23:40
comments: true
share_image: /2013/22-GitHub-588x450.png
categories: internet
---
Kot že verjetno veste, se je **Twitter** na začetku leta odločil, da ugasne blogersko platformo **Posterous.com** in zaposlene preusmeri na nekaj bolj profitabilnega. O tem se je sicer špekuliralo že pred letom, ko je Twitter kupil Posterous … No, to sedaj sploh ni pomembno. Brezplačni servisi nastajajo in se ugašajo ne glede na naše želje. To je del njihove definicije brezplačnosti.

Skratka, kot mnogi sem bil postavljen pred odločitev: **Kam prenesti blog?**

**Wordpressa** ne maram, preveč popularen je. Ok, če se bi igral malo s plugini, kaj sam sprogramiral … Ah, ne da se mi in nočem plačevati za poganjanje bloga. **Blogger** je podobna zgodba, bil tam, uporabil, pozabil. Hotel sem nekaj novega. Nekaj v rubiju, že ki sem se ga v zadnjem času učil v sklopu novega jezikovnega znanja (poleg bolj obskurnih kot sta SML in Racket). 

Ok, **Jekyll** naj bo. Tako se nekaj novega naučim, se malo  globje potisnem v **Ruby** svet ... Vsi tisti objekti in cukrasta imena … Ne bo mi treba več sladitkati nobene pijače! 

Bolj kot razmišljam, bolj se mi ta odločitev zdi pravilna. Odločil sem se, da se bom ponovno bolj posvetil razvoju in bolj tehničnemu svetu. Vsakih 7 let je potrebno narediti eno večjo spremembo, ne? 

Super. Ruby + (Git)hub + Markdown + Jekyll + Octopress … Kako še lahko zakompliciramo? SASS namesto CSS, ja dejmo! 

Prvi problem je bil prenos šablone (template) bloga. Na tisto na Posterousu sem bil že navezan. Decembra sem jo osvežil z novimi fonti in spremenil nekaj elementov. Kar je zahtevalo kar nekaj kopanja po CSS-ju ene od dostopnih šablon. Par tednov zatem so mi sporočili, da ukinjajo Posterous. Počutil sem se uspešen kot sam Sizif!

Ok, priznam. Ni se mi dalo učiti SASS samo zato, da prenesem blog. Zato sem začasno zadeve poflikal z navadnim CSS. "Za sedaj bo, potem pa bom popravil … Ko bom imel kaj več časa in volje." Tako ja. Lažem si. To je prvi korak do uspeha (v razvoju). Laži in to javno priznaj. Morda sem kaj zamešal.

Največ časa je šlo v prenašanju slik, saj Posterous vsebuje galerije. Nekaj vpisov sem zato ročno uredil (dopisal slike vanje), nekaj sem jih pobrisal. Zgubil sem en vpis, ki je imel vključeno eno pesem. Zdelo se mi je preveč dela za en vpis iz leta 2009. Moram še urediti en spodoben prikaz galerij (trenutno se slike prikazujejo ena pod drugo) … Dovolj.

No, to je novi blog na novi lokaciji in v novi obliki, ki spominja na staro. S časom bom dodal ostale malenkosti, sedaj je poglavitno, da dela. Posterous bodo ukinili že konec aprila.

***Naslednjič predstavim moj najbolj uspešen test in vas vprašam kaj naj storim kot naslednji korak …***

![image](/images/2013/22-GitHub-588x450.png)

**P.S.** Glede na to, da je sedaj blog na Githubu bodo tudi teme malenkost bolj tehnične. Pa tudi zgoraj opisana odločitev bo imela nekaj vloge pri tem. Bom pa še vedno dovolj poljuden, da me boste razumeli tudi tisti, ki za delovanje potrebujete kravato. Obljubim.

**P.P.S.** Če koga zanima kaj vse je potrebno storiti, naj mi pusti en tvit, FB sporočilo (če mu bo Facebook dovolil) ali pa mail (marko na tej domeni). Rade volje razložim to mikro odisejo. :)